Fernsehturm to wieża telewizyjna stojąca na wschód od Alexanderplatz w centrum Berlina. Została zbudowana w latach 1965–1969. Projekt wstępny wykonali architekci Hermann Henselmann i Jörg Streitparth. Jest to najwyższa budowla w Niemczech.
Pierwotna wysokość wieży wynosiła 365 metrów, ale w roku 1997 zainstalowano nową antenę i obecnie wieża mierzy 368 metrów. Wewnątrz kuli, na wysokości 203,8 metra nad poziomem gruntu, znajduje się taras widokowy. Nad tarasem, na wysokości 207,5 metra, położona jest restauracja z obrotowym pierścieniem, na którym umieszczone są stoliki. Obecnie pierścień dokonuje pełnego obrotu wokół osi w ciągu pół godziny.
